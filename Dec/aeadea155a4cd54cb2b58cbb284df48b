Die samekoms van diverse kulture is hier gevier en migrante is 'n platform gegee om hulle stories te deel. PRETORIA - Internasionale Migrante-dag is Woensdag in Pretoria deur sowat 200 vlugtelinge vanuit ander Afrika-lande gevier. Die geleentheid was een van die Tshwane Migrante-projek se eerste funksies om migrante in Suid-Afrika bymekaar te bring. Die projek is in April deur Dokters Sonder Grense gestig, en verskaf onder meer mediese en administratiewe dienste aan diegene wat 'n heenkome in Suid-Afrika kom soek. Migrante van onder meer Burundi, Rwanda, die DRK, Somalië en Zimbabwe het die viering bygewoon.