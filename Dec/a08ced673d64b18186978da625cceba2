Die Springbokke, Blitsbokke, Ndlovu-jeugkoor en nou ook wéér die mooiste vrou - 2019 is 'n spogjaar vir Suid-Afrika. Vroue moet hulle regmatige plek in die samelewing inneem. Dít was die boodskap van ons eie Mej. Heelal, Zozibini Tunzi. Dié Suid-Afrikaanse skoonheid van Tsolo in die Oos-Kaap is vroeg vanoggend plaaslike tyd, tydens 'n glansgeleentheid in die VSA as Mej. Heelal gekroon. Tunzi is die derde Suid-Afrikaner wat dié gesogte titel in die kompetisie se bykans sewe dekade lange bestaan wen.