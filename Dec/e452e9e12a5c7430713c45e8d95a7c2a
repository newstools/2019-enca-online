Die Distrik Ses-werkskomitee het die aankondiging dat die woonbuurt se ou naam in ere herstel gaan word, verwelkom. DISTRIK SES - Zonnebloem in Kaapstad sal binnekort weer amptelik as Distrik Ses bekend staan. Die minister van Sport, Kuns en Kultuur, Nathi Mthethwa, het in die Staatskoerant aangekondig dat dié woonbuurt sy ou naam gaan terugkry. Enige iemand wat 'n beswaar teen dié besluit het, het nou twee maande tyd om dit skriftelik in te dien. Mthethwa sê dit is 'n poging om 'n geskiedkundige onreg reg te stel en die mense van Distrik Ses se trots in hul eie geskiedenis te herstel.