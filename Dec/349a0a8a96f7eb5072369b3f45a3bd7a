Die 65-jarige Bundu Conradie sê Kersvader wees, gaan nie net oor melk drink en koekies eet nie. JOHANNESBURG - Vir dié berig moet jy klein oortjies liewer bed toe stuur, want dit kan hulle Kersdrome verpletter. As jy al ooit gewonder het wat Kersvader die eerste elf maande van die jaar doen, sal die antwoord jou dalk verras. 'n Vader Krismis wat jonk en oud al 18 jaar lank in winkelsentrums vermaak, is ná Desember 'n skaapboer op 'n Karooplaas. En hy sê met die droogte wat die Karoo die afgelope paar jare op sy knieë dwing, word sy werk in Kerstyd vir hom al hoe belangriker.