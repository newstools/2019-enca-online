Daar is weer 'n nuwe spertyd vir 'n besluit oor e-tol - vroeg in 2020. MIDRAND - Nadat die een sperdatum ná die ander verstryk het, het die kabinet Dinsdag gesê hy gaan vroeg volgende jaar aankondig wat met e-tol gebeur. Die Minister in die Presidensie, Jackson Mthembu, het ná vanjaar se laaste kabinetsvergadering gesê Suid-Afrikaners sal trots wees op die opsies waarop die kabinet besluit het. Die Suid-Afrikaanse Nasionale Padagentskap ly verliese van miljarde rand weens onbetaalde e-tolskuld. Sanral het ook Dinsdag gewys hoe hy die land se besigste paaie oor die feestyd beveilig deur dit met kringtelevisiekameras dop te hou.