'n Joernalis wat Bosasa al jare lank ondersoek, sê dis verdag dat Gavin Watson nou dood is. JOHANNESBURG - Daar is nog veel meer vrae as antwoorde ná die dood van die Bosasa-grootbaas, Gavin Watson. 'n Nadoodse ondersoek is gedoen nadat hy naby die O.R. Tambo-lughawe verongeluk het. Die polisie, sowel as 'n onafhanklike ondersoeker wat deur sy familie aangestel is, bekyk die voorval. News24 berig Watson het net 'n beursie met R70 kontant daarin, asook sy rybewys en ID-kaart by hom gehad, maar geen selfoon, paspoort of bagasie nie. Hy sou vandag voor die Inkomstediens getuig het.